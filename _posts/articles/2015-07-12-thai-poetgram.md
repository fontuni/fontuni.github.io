---
layout: post
title: กวีแกรมสำหรับฟอนต์ไทย
author: สังศิต ไสววรรณ
date: 2015/07/12 14:45 +0700
tag: ["poetgram","pangram"]
---

ผมหาแพนแกรม (Pangram) หรือประโยคที่มีตัวอักษรไทยครบถ้วนสำหรับ [Thai Unicode](http://unicode.org/charts/PDF/U0E00.pdf) ไม่ได้ เลยนั่งแต่งโคลงสี่สุภาพอยู่ครึ่งวัน ค้นดูในเว็บเห็นฝรั่งเขาเรียกแพนแกรมประเภทนี้ว่า **Poetgram** เลยอยากเรียกแบบไทยๆ ว่า **กวีแกรม** กับเขาบ้าง <!--more-->

#### กีฬาบังลังก์ ฿๑,๒๓๔,๕๖๗,๘๙๐
{: .poem}

๏ จับฅอคนบั่นต้อง   | อาญา
ขุดฆ่าโคตรฃัตติยา  | ซ่านม้วย
ธรรมฤๅผ่อนรักษา  | ใจชั่ว โฉดแฮ
สืบอยู่เต็มศึกด้วย    | ฝุ่นฟ้ากีฬา กามฦๅ ฯ
๏ กตัญญูไป่พร้อม   | ปฐมฌาน
เกมส๎วัฒน์ปฏิภาณ    | ห่อนล้ำ
ทฤษฎีถ่อยๆ สังหาร    | เกณฑ์โทษ
โกรธจี๊ดจ๋อยจ่มถ้ำ       | อยู่เฝ้า "<span lang="pi">อตฺตา</span>" ๚ะ๛
{: .thai-pangram .poem}

๑๒ กรกฎาคม ๒๕๕๘
{: .poem}

### ข้อมูลอ้างอิง
{: .section-title }

"กีฬาบังลังก์" เป็นโคลงสี่สุภาพที่ได้แรงบันดาลใจจากซีรี่ส๎โหดๆ อย่าง [Game of Thrones](http://www.imdb.com/title/tt0944947/) ในโคลงจะมีส่วนที่ผิดฉันทลักษณ์บ้างเพราะพยายามจะใส่ไม้ตรี, ไม้จัตวา และ ไม้ยมก (ซึ่งปกติไม่ค่อยใช้ในร้อยกรอง) และขาดเลขไทยไป ผมเลยตั้งชื่อโคลงให้มีตัวเลขไทยทั้งสิบตัวซะเลย

การใช้ **ยามักการ** ในโคลงนั้น เช่นคำว่า **เกมส๎** ถอดรูปจาก **Games** ผมไม่ได้โมเมขึ้นมาเองนะครับ อ้างอิงจากวิธีถอดรูปคำอังกฤษเป็นไทยแบบหนึ่ง ศึกษาได้จากบทความ/ความคิดเห็นของ [คุณมกุฏ อรฤดี](https://www.facebook.com/makutonrudee/posts/466123153431930) (ศิลปินแห่งชาติ) และ [คุณนิตยา กาญจนะวรรณ](http://www.bflybook.com/Article/Yamakkan/Yamakkan.htm) (ราชบัณฑิตภาคีสมาชิก) เช่น คำว่า England ถอดรูปเป็น อิงแคลนด๎ หรือ Charles เป็น ชาร๎ลส๎ เป็นต้น และใช้พินทุสำหรับคำบาลีและสันสกฤตเพื่อบอกว่าพยัญชนะตัวนั้นไม่มีสระตามมา เช่นคำว่า **อตฺตา** (ออกเสียงในภาษาไทยว่า **อัตตา**) เป็นต้น

ส่วนคำที่ใช้ **ฃ** กับ **ฅ** ผมดูจาก Wikipedia ว่ามีคำไหนบ้างที่เอามาใช้กับ **ฃอฃวด** และ **ฅอฅน** ได้แบบไม่ฝืนเกินไป อย่างน้อยก็ [ในทางทฤษฎีของจิตร ภูมิศักดิ์](https://th.wikipedia.org/wiki/%E0%B8%83#.E0.B8.83_.E0.B9.80.E0.B8.97.E0.B8.B5.E0.B8.A2.E0.B8.9A.E0.B8.81.E0.B8.B1.E0.B8.9A_.E0.B8.81.E0.B8.BA.E0.B8.A9_.E0.B9.83.E0.B8.99.E0.B8.A0.E0.B8.B2.E0.B8.A9.E0.B8.B2.E0.B8.AA.E0.B8.B1.E0.B8.99.E0.B8.AA.E0.B8.81.E0.B8.A4.E0.B8.95) เช่นคำว่า **ฃัตติยา** และคำว่า **ฅอคน** ผมใช้ในความหมาย [คอของมนุษย์แต่ละคน](https://th.wikipedia.org/wiki/%E0%B8%85#.E0.B8.85_.E0.B8.AB.E0.B8.B2.E0.B8.A2.E0.B9.84.E0.B8.9B.E0.B9.84.E0.B8.AB.E0.B8.99) แต่ผมไม่อาจยืนยันได้ว่าข้อมูลในวิกิพีเดียถูกต้องหรือไม่นะครับ เพราะผมไม่ได้ศึกษาข้อมูลชั้นต้นเอง

เมื่อเช็คตัวอักษรในโคลงดูหลายรอบแล้วก็สรุปว่า "กีฬาบังลังก์" มีครบทุก code points สำหรับตัวอักษรไทย และมีคำสำหรับตัวอักษรเจ้าปัญหาเพื่อเช็คความถูกต้องของ OpenType features ด้วย เช่นคำว่า **กตัญญู ไป่ ฝุ่น ฟ้า** เป็นต้น ขาดคำที่มีสระล่างตัวต่ำอย่างคำว่า **กฎุมพี** แต่มี ฤ&nbsp;+&nbsp;ๅ กับ ฦ&nbsp;+&nbsp;ๅ ไว้เช็ค ligatures (ถ้าฟอนต์ตัวนั้นๆ ทำไว้)

ใครพบว่าขาดตัวอักษรอะไรไปก็แจ้งกันได้นะครับ (ผมจะได้แต่งใหม่ :) หรือใครแต่งให้สั้นกว่านี้ได้ก็บอกผม จะได้ขอมาใช้ด้วย!

### แป้นพิมพ์ที่รองรับการใช้งาน
{: .section-title }

แป้นพิมพ์ที่สามารถใช้กับตัวอักขระไทยได้ครบ คือ [มอก. 820-2538](https://www.nectec.or.th/it-standards/std820/std820.htm) ซึ่งใน GNU+Linux desktop ส่วนใหญ่จะมีอยู่แล้ว คือ **Thai (TIS-820.2538)** สำหรับ Mac OS ผมทำไว้ชื่อ [Boon-KB ](https://github.com/sungsit/boon-kb/) อ่านข้อมูลเกี่ยวกับการติดตั้งและใช้งานเพิ่มเติมได้ที่ [กระทู้ใน f0nt.com](http://www.f0nt.com/forum/index.php?topic=22453.0) (ผมไม่ได้ใช้  Windows เลยไม่รู้ว่าเขามีแป้นพิมพ์ มอก. 820-2538 รึเปล่า?)

### แพนแกรมอื่นๆ
{: .section-title }

จริงๆ ก็มีแพนแกรมภาษาไทยที่มีเนื้อหาในแง่ดีกว่าที่ผมแต่งนะครับ อย่างเช่น "[๏ เป็นมนุษย์สุดประเสริฐเลิศคุณค่า ...](http://clagnut.com/blog/2380/#Thai)" แต่ขาดไป 6-7 ตัว คือ **ฃ ฅ ฦ &#x25cc;ฺ &#x25cc;๎ ๚ ๛** ส่วนประโยคด้านล่างนี้ก็สั้นดีแต่ขาดสระและวรรณยุกต์ไปหลายตัว (ไม่แน่ใจว่าใครเป็นผู้แต่ง แต่ดูเหมือนจะโด่งดังเพราะรายการโทรทัศน์รายการหนึ่ง)

"**นายสังฆภัณฑ์ เฮงพิทักษ์ฝั่ง ผู้เฒ่าซึ่งมีอาชีพเป็นฅนขายฃวด ถูกตำรวจปฏิบัติการจับฟ้องศาล ฐานลักนาฬิกาคุณหญิงฉัตรชฎา ฌานสมาธิ**"

และเหตุผลที่ต้องใส่ตัวอักษรที่แทบไม่มีใครใช้ไว้ในฟอนต์ไทยก็เพราะว่า เราควรทำฟอนต์ให้รองรับวิธีเขียนของคนในอดีตด้วย ประวัติศาสตร์ของมนุษย์ในมุมหนึ่งศึกษาได้จากการเปลี่ยนแปลงวิธีเขียนถ้อยคำ เราเดาได้คร่าวๆ ว่าคำแต่ละคำเคยใช้กันในยุคไหน ถ้าฟอนต์ไทยไม่มี ฃ กับ ฅ และตัวอักขระพิเศษอื่นๆ เราก็คงไม่มีวิธีป้อนข้อมูลด้วยตัวอักษรของคนยุคก่อนสำหรับเอกสารดิจิทัลในยุคปัจจุบัน (แบบเดียวกับที่เราพิมพ์ตัวอักษรจากศิลาจารึกในคอมพิวเตอร์โดยตรงไม่ได้ เพราะเราไม่มีตัวลายสือไทยในฟอนต์นั่นเองครับ!)
