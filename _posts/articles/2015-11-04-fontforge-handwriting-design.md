---
layout: post
title: "วิธีออกแบบฟอนต์ลายมือด้วย FontForge"
author: สังศิต ไสววรรณ
date: 2015/11/04 21:00 +0700
tag: ["fontforge", "tutorial"] 
---

[![FontForge UI: Expand Stroke](/images/articles/fontforge-ui-expand-stroke.png)](/images/articles/fontforge-ui-expand-stroke.png)<br>
<small>Fig 1. FontForge UI: Expand Stroke (คลิกภาพเพื่อดูขนาดใหญ่)</small>
{: .float-right}

ก่อนที่จะทำ [ฟอนต์บุญจด](/boonjot/) ผมพยายามค้นหาวิธีทำฟอนต์ลายมือโดยไม่ต้องวาดในกระดาษแล้วสแกนลงคอมพิวเตอร์ หรือใช้พวก pen tablet ซึ่งคุมน้ำหนักมือได้ไม่สม่ำเสมอ คือต้องการฟอนต์ลายมือที่มีน้ำหนักสม่ำเสมอเลยว่าอย่างนั้น หลังจากทดลองอยู่หลายวิธีแล้ว [ไม่เวิร์คเท่าไหร่](http://www.f0nt.com/forum/index.php/topic,22686.0.html) ก็พบว่า [FontForge](http://fontforge.github.io/en-US/) มีฟีเจอร์ **Expand Stroke** ที่ผมต้องการ และมันช่วยให้ร่างตัวอักษรด้วยหัวปากกาหลายแบบได้รวดเร็วมาก แค่เปลี่ยน Parameters ใน UI เพื่อทดลองหารูปแบบและลักษณะตัวอักษรที่เราต้องการภายในเสี้ยววินาที ก่อนที่จะพัฒนาต่อเป็นฟอนต์ที่มีตัวอักษรครบถ้วน

วิธีนี้เป็นขั้นเริ่มต้นของการออกแบบฟอนต์แบบหนึ่งเท่านั้นนะครับ เพราะจะไม่พูดถึงการเก็บรายละเอียดอื่นๆ จุดประสงค์หลักคือช่วยให้เรามองเห็นรูปแบบตัวอักษรโดยรวมได้รวดเร็ว และไม่ต้องเสียดายที่จะโยนอันที่เราไม่ชอบทิ้งไป เพราะมันทำซ้ำได้เหมือนเดิมเสมอถ้าใช้ Parameters เดิมตลอด นั่นแปลว่าตัวอักษรแต่ละตัวจะมีความคงเส้นคงวาด้วย เหมือนกับเราเขียนมันด้วยปากกาอันเดิมและน้ำหนักมือเท่าเดิม

**มาลองออกแบบฟอนต์ลายมือกัน!**

ขั้นตอนที่สำคัญมีดังนี้:

1. เริ่มที่ตัวอักษรตัวเดียวก่อน แล้ววาด Path เส้นเดี่ยวเป็นมาสเตอร์หรือโครงหลักไว้
2. ทดลองเปลี่ยน Parameters จนกว่าจะได้รูปแบบที่เราพอใจ
3. ทำซ้ำข้อ 1. กับ 2. กับตัวอักษรอื่นๆ


### การวาด Path
{: .section-title }

[![FontForge Raw Path](/images/articles/fontforge-raw-path.png)](/images/articles/fontforge-raw-path.png)<br>
<small>Fig 2. FontForge Raw Path (คลิกภาพเพื่อดูขนาดใหญ่)</small>
{: .float-left}

Path ในที่นี้คือ จุดที่เรียงต่อกันเพื่อให้เกิดเส้นโค้งหรือเส้นตรง ผมจะไม่อธิบายวิธีดัดเส้นโค้งนะครับ เพราะคนที่เคยวาดภาพเวคเตอร์ส่วนใหญ่ก็คงคุ้นเคยกันอยู่แล้ว ถ้าคุณยังไม่คุ้น ก็แนะนำให้ลองวาดรูปทรงต่างๆ ที่มีทั้งเส้นโค้งและเส้นตรงใน FontForge ดูก่อน (แต่ส่วนใหญ่ผมจะวาดใน [Inkscape](https://inkscape.org/en/) เพราะชินมือกว่า แล้วค่อยเอามาวางใน FontForge)

เคล็ดลับของการวาด Path ของผมคือ ใช้จุดให้น้อยที่สุดเท่าที่จะรักษารูปทรงที่เราต้องการไว้ได้ เพราะเวลา expand stroke แล้วเราจะได้ outline หรือ contour ที่สะอาดกว่า และส่วนที่เป็นเส้นโค้งก็จะเนียนกว่าด้วย แต่ยังไม่ต้องกังวลอะไรมากเพราะเราปรับแก้ Path ทีหลังได้จนกว่าจะพอใจ

ในภาพตัวอย่าง ผมเลือก **ลอลิง** (U+0E25) มาชิมลางก่อนเพราะมันไม่ยากและไม่ง่ายเกินไป (คลิกที่ภาพเพื่อดูขนาดใหญ่ได้นะครับ)

เคล็ดลับอีกอย่างคือความสูง Path ลอลิงที่ผมวาดไว้ต้องเตี้ยกว่าขนาดสุดท้ายหลังจาก expand stroke เราต้องเผื่อความหนาของ outline ไว้ด้วย เพราะ Path คือจุดกึ่งกลางใน outline ในที่นี้ผมวางแผนไว้ก่อนแล้วว่า **ความสูง บ.** จะเท่ากับ 600em หรือ 50% ของ Em Size (ปกติผมใช้ 1,200em เพราะมันหารลงด้วยเลขหลายตัวมากกว่า 1,000) บวกลบ overshoot & undershoot นิดหน่อย

### การปรับเปลี่ยนหัวปากกา (Expand Stroke)
{: .section-title }

[![Path Expanded](/images/articles/fontforge-path-expanded.png)](/images/articles/fontforge-path-expanded.png)<br>
<small>Fig 3. Path Expanded (คลิกภาพเพื่อดูขนาดใหญ่)</small>
{: .float-left}

[![Path Expanded Filled](/images/articles/fontforge-path-expanded-filled.png)](/images/articles/fontforge-path-expanded-filled.png)<br>
<small>Fig 4. Path Expanded Filled (คลิกภาพเพื่อดูขนาดใหญ่)</small>
{: .float-left}

ใน FontForge เซฟ Path ที่เราวาดไว้ใน Background layer ก่อนก็จะดีนะครับ แล้วคลิกเลือก **ลอลิง** (หรือตัวอื่นที่คุณวาด Path ไว้แล้ว) จากนั้นไปที่ menu bar เลือก **Element -> Expand Stroke** (Ctrl+Shift+E) จะมีป็อปอัพเด้งขึ้นมาเหมือนภาพ Fig 1.

มาดู Parameter หลักๆ แต่ละตัวกัน ในที่นี้ผมขอยกตัวอย่างค่าที่ผมใช้วาดฟอนต์บุญจดเลยเพื่อความสะดวก แต่คุณสามารถลองค่าอื่นๆ ได้ตามสบาย (หรือลำบาก?)

สิ่งที่ผมอยากได้คือทำให้บุญจดเป็นฟอนต์ลายมือที่เขียนด้วยปากกาลูกลื่นหัวกลม คอนทราสต์ไม่ต้องมาก แต่เอียงปากกานิดหน่อยเพื่อให้มันไม่ดูเป็น **ท่อหรือหลอด** มากเกินไป

1. **Pen Type** คือ ลักษณะหัวปากกาที่เราจะใช้ ผมเลือก **Circular** เพราะต้องการปากกาหัวกลม Calligraphic จะเป็นปากกาหัวตัดสี่เหลี่ยม ส่วน Polygon จะเป็นปากกาหัวรูปทรงหลายเหลี่ยม
2. **Main Stroke Width** คือ ความกว้างของเส้นแนวตั้ง หรือ น้ำหนักของฟอนต์นั่นเอง ผมต้องการน้ำหนัก Regular และ Regular ของผมคือ **100** (อันนี้แล้วแต่ Em Size ของคุณนะครับ ผมใช้ 1,200em ถ้าคุณใช้ 1,000em Regular ของคุณก็คงประมาณ 84)
3. **Minor Stroke Height** คือ ความสูงของเส้นแนวนอน อันนี้เป็นส่วนสำคัญที่ใช้กำหนดคอนทราสต์ ยิ่งค่า Minor น้อยกว่า Main เท่าไหร่ก็ยิ่งเพิ่มคอนทราสต์ระหว่างแนวตั้งกับแนวนอน ผมไม่ต้องการให้บุญจดมีคอนทราสต์มาก และ **80** เป็นค่าที่ผมพอใจ
4. **Pen Angle** คือ มุมเอียงของหัวปากกา มันช่วยเพิ่มความน่าสนใจของรูปทรง เพราะเวลาเราใช้ปากกาจริง เราก็ไม่ตั้งมุมตรงๆ ผมกำหนด **-12** องศา สำหรับบุญจด
5. **Line Cap** คือ วิธีเริ่มและจบของปากกา ผมเลือก **Round** เพื่อเริ่มและจบแบบปลายมน Butt คือตัดปลาย Square ก็ปลายตรงแต่เพิ่มสี่เหลี่ยมไว้ที่ปลายด้วย
6. **Line Join** คือ วิธีเชื่อมมุมของปากกา เช่น จุดที่เป็นมุมหักเหลี่ยม ผมเลือก **Round** เพื่อให้เข้ากับ Line Cap แบบเดียวกัน

ส่วน **Remove Internal/External Contour** ผมไม่เลือก เพราะจัดการเอาส่วนที่ทับซ้อนกันออกทีหลังเองได้ พอกำหนด Parameters ได้น่าพอใจแล้วก็คลิก **OK** แล้วก็จะได้ตามภาพ Fig 3. ถ้าดูแบบ outline และ Fig 4. ถ้าดูแบบ filled

ส่วนภาพ Fig 5. คือตัวอย่าง **ลอลิง** ตัวเดียวกันแต่ปรับ Parameters ไว้เทียบกันหลายๆ แบบครับ

[![Various Pen Strokes](/images/articles/pen-strokes.svg)](/images/articles/pen-strokes.svg)<br>
<small>Fig 5. Various Pen Strokes</small>
{: .float-right}

### ทำซ้ำข้อ 1. กับ 2. กับตัวอักษรอื่นๆ
{: .section-title }

ถ้าคุณขยันก็วาด Path ตัวอื่นๆ เพิ่มให้ครบเลยนะครับ แต่ถ้าคุณขี้เกียจ ก็ดาวน์โหลด [BoonJot Path](https://raw.githubusercontent.com/fontuni/boonjot/master/sources/boonjot-path.sfd) มาลองเล่นเลยก็ได้ เทคนิคนี้ใช้ทำ [ฟอนต์แนว Calligraphy แบบไทยๆ](http://www.f0nt.com/forum/index.php/topic,22723.msg1725751.html#msg1725751) ได้ด้วยนะครับ **ขอให้สนุกกับการทำฟอนต์!**
