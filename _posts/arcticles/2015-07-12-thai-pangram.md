---
layout: post
title: แพนแกรมทดสอบฟอนต์ไทย
author: สังศิต ไสววรรณ
date: 2015/07/12 14:45 +0700
tag: ["pangram"] 
---

บทกลอนลำดับที่ ๑,๒๓๔,๕๖๗,๘๙๐ | &thinsp;
---------------------- | -------------------------
๏ แฃวนอักษรฅอคนเพื่อดลใจ     | รำฦกไว้ใฝ่ตรึกฝึกศึกษา
วิญญูชนข้นภูมิคิดฤทธิ์ฦๅชา         | เลิศปัญญาเกณฑ์คุณค่ากระฎุมพี ฯ
๏ บ้างป้ำเป๋อเพ้อพร่ำคำเก่าๆ        | ใช่ผู้เฒ่าแค่ปั่นป่วนเรื่องด่วนจี๋
ท่องคาถา ส๎วากฺขาโต มโนบาฬี      | ปฏิบัติดีหยุดฟุ้งซ่านเข้าฌานเฮย ฯ
๏ กรรมฐานฆ่าความคิดที่จี๊ดจ๊าด   | ทั้งเก็บกวาดฝุ่นในใจให้เปิดเผย
จึ่งพิมพ์กลอนอักษรไทยได้ครบเลย | ฤๅแม้นเชยโปรดอภัยให้ด้วยแฮ ๚ะ๛
{: .thai-pangram .poem}

เพราะหาแพนแกรมหรือประโยคที่มีตัวอักษรไทยครบถ้วนสำหรับ [Thai Unicode](http://unicode.org/charts/PDF/U0E00.pdf) ไม่ได้ เลยนั่งแต่งขึ้นมาใหม่อยู่ครึ่งวัน แต่บทกลอนขาดเลขไทย เลยตั้งชื่อด้วยตัวเลขซะเลย เช็คดูหลายรอบแล้วสรุปว่ามีครบทุก code points และมีคำสำหรับตัวอักษรเจ้าปัญหาเพื่อเช็คความถูกต้อง OpenType features เช่นคำว่า ใฝ่ ฝึก กระฎุมพี ป้ำเป๋อ ฟุ้ง เป็นต้น นอกจากก็มี ฤ&nbsp;+&nbsp;ๅ กับ ฦ&nbsp;+&nbsp;ๅ ไว้เช็ค ligatures ด้วย (ถ้าฟอนต์ตัวนั้นๆ ทำไว้)

จริงๆ ก็มีแพนแกรมภาษาไทยที่สั้นและเข้าใจความหมายได้ง่ายกว่าที่ผมแต่งนะครับ อย่างเช่น ["๏ เป็นมนุษย์สุดประเสริฐเลิศคุณค่า ..."](http://clagnut.com/blog/2380/#Thai) แต่ขาดไป 6-7 ตัว คือ ฃ ฅ ฦ &#x25cc;ฺ &#x25cc;๎ ๚ ๛ ส่วน "นายสังฆภัณฑ์ เฮงพิทักษ์ฝั่ง ผู้เฒ่าซึ่งมีอาชีพเป็นฅนขายฃวด ถูกตำรวจปฏิบัติการจับฟ้องศาล ฐานลักนาฬิกาคุณหญิงฉัตรชฎา ฌานสมาธิ" อันนี้สั้นจริง แต่ขาดไปหลายตัวเลย ถึงตัวอักษรบางตัวจะไม่ค่อยมีใครใช้กันแล้ว แต่เราก็ควรทำฟอนต์ให้รองรับวิธีเขียนของคนในอดีตด้วย ประวัติศาสตร์ของมนุษย์ในมุมหนึ่งศึกษาได้จากการเปลี่ยนแปลงวิธีเขียนถ้อยคำ ถ้าฟอนต์ไทยไม่มี ฃ กับ ฅ เราก็ไม่คงไม่มีวิธีจารึกตัวอักษรของคนยุคก่อนเราสำหรับงานดิจิทัล (แบบเดียวกับที่เราพิมพ์คำจากศิลาจากรึกในคอมพิวเตอร์ไม่ได้นั่นแหละ)

ใครพบว่าขาดอักษรอะไรไปก็แจ้งกันได้นะครับ (ผมจะได้แต่งใหม่ :) หรือใครแต่งให้สั้นกว่านี้ได้ก็บอกผม จะได้ขอมาใช้ด้วย!
