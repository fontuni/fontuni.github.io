---
layout: post
title: กวีแกรมสำหรับฟอนต์ไทย
author: สังศิต ไสววรรณ
date: 2015/07/12 14:45 +0700
tag: ["poetgram","pangram"] 
---

ผมหาแพนแกรม (Pangram) หรือประโยคที่มีตัวอักษรไทยครบถ้วนสำหรับ [Thai Unicode](http://unicode.org/charts/PDF/U0E00.pdf) ไม่ได้ เลยนั่งแต่งโครงสี่สุภาพและกลอนแปดอยู่ครึ่งวัน ค้นดูในเห็นฝรั่งเขาเรียกแพนแกรมประเภทนี้ว่า **Poetgram** เลยอยากเรียกแบบไทยๆ ว่า **กวีแกรม**

#### กีฬาบังลังก์ (Game of Thrones)

๏ จับฅอคนบั่นได้   | ฦๅชา จริงแล
ขุดฆ่าโคตรฃัตติยา  | ซ่านม้วย
ธรรมฤๅผ่อนรักษา  | ใจชั่ว โฉดแฮ
สืบอยู่เต็มศึกด้วย    | ฝุ่นฟ้ากีฬา กามเอย ฯ
๏ วิญญูชนที่พร้อม   | ปฐมฌาน
ปฏิภาควุฒิปฏิภาณ    | ห่อนล้ำ
ทฤษฎีถ่อยสังหาร    | เกณฑ์โทษ
จิ๊จ๊ะจ๋อยหลบถ้ำ       | อยู่เฝ้าอตฺตา ๚ะ๛
{: .thai-pangram .poem}

"กีฬาบังลังก์" เป็นโครงสี่สุภาพที่ได้แรงบันดาลใจจากซีรี่โหดๆ อย่าง Game of Thrones จะมีผิดฉันทลักษณ์บ้างเพราะพยายามจะใส่ไม้ตรีกับไม้จัตวา ตัวนี้ขาดแค่ ไม้ยมก (ไม่เคยเห็นใครใช้กับโคลงสี่สุภาพ) กับ ยามักการ (มีใช้ในคำบาลีแต่น้อยมาก) และยังขาดเลขไทย เลยแต่งเป็นกลอดแปดอีกตัว

#### บทกลอนลำดับที่ ๑,๒๓๔,๕๖๗,๘๙๐

๏ แฃวนอักษรฅอคนเพื่อดลใจ     | รำฦกไว้ใฝ่ตรึกฝึกศึกษา
วิญญูชนข้นภูมิคิดฤทธิ์ฦๅชา         | เลิศปัญญาเกณฑ์คุณค่ากระฎุมพี ฯ
๏ บ้างป้ำเป๋อเพ้อพร่ำคำเก่าๆ        | ใช่ผู้เฒ่าแค่ปั่นป่วนเรื่องด่วนจี๋
ท่องคาถา ส๎วากฺขาโต มโนบาฬี      | ปฏิบัติดีหยุดฟุ้งซ่านเข้าฌานเฮย ฯ
๏ กรรมฐานฆ่าความคิดที่จี๊ดจ๊าด   | ทั้งเก็บกวาดฝุ่นในใจให้เปิดเผย
จึ่งพิมพ์กลอนอักษรไทยได้ครบเลย | ฤๅแม้นเชยโปรดอภัยให้ด้วยแฮ ๚ะ๛
{: .thai-pangram .poem .responsive}

เช็คดูหลายรอบแล้วสรุปว่ากลอนแปด 3 บทนี้มีครบทุก code points อยากใส่เลขไทยเข้าไปด้วย  เลยตั้งชื่อเป็นตัวเลขซะเลย!  และมีคำสำหรับตัวอักษรเจ้าปัญหาเพื่อเช็คความถูกต้องของ OpenType features เช่นคำว่า ใฝ่ ฝึก กระฎุมพี ป้ำเป๋อ ฟุ้ง เป็นต้น นอกจากก็มี ฤ&nbsp;+&nbsp;ๅ กับ ฦ&nbsp;+&nbsp;ๅ ไว้เช็ค ligatures ด้วย (ถ้าฟอนต์ตัวนั้นๆ ทำไว้)

จริงๆ ก็มีแพนแกรมภาษาไทยที่เข้าใจความหมายได้ง่ายกว่าที่ผมแต่งนะครับ อย่างเช่น ["๏ เป็นมนุษย์สุดประเสริฐเลิศคุณค่า ..."](http://clagnut.com/blog/2380/#Thai) แต่ขาดไป 6-7 ตัว คือ ฃ ฅ ฦ &#x25cc;ฺ &#x25cc;๎ ๚ ๛ ส่วน "นายสังฆภัณฑ์ เฮงพิทักษ์ฝั่ง ผู้เฒ่าซึ่งมีอาชีพเป็นฅนขายฃวด ถูกตำรวจปฏิบัติการจับฟ้องศาล ฐานลักนาฬิกาคุณหญิงฉัตรชฎา ฌานสมาธิ" อันนี้สั้นจริง แต่ขาดไปหลายตัวเลย

ส่วนเหตุผลที่ว่าทำไมต้องใส่ตัวอักษรที่ไม่มีใครใช้ไว้ในฟอนต์ก็เพราะว่า เราควรทำฟอนต์ให้รองรับวิธีเขียนของคนในอดีตด้วย ประวัติศาสตร์ของมนุษย์ในมุมหนึ่งศึกษาได้จากการเปลี่ยนแปลงวิธีเขียนถ้อยคำ ถ้าฟอนต์ไทยไม่มี ฃ กับ ฅ เราก็ไม่คงไม่มีวิธีจารึกตัวอักษรของคนยุคก่อนเราสำหรับงานดิจิทัล (แบบเดียวกับที่เราพิมพ์คำจากศิลาจารึกในคอมพิวเตอร์ไม่ได้นั่นเอง)

ใครพบว่าขาดอักษรอะไรไปก็แจ้งกันได้นะครับ (ผมจะได้แต่งใหม่ :) หรือใครแต่งให้สั้นกว่านี้ได้ก็บอกผม จะได้ขอมาใช้ด้วย!
