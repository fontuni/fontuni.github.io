---
layout: page
title: แนวคิดอยู่นี่
permalink: /about/
---

สังศิต ไสววรรณ หัดทำฟอนต์แบบไม่รู้เรื่องรู้ราวเมื่อประมาณปี 2556 โดยเริ่มทำ [ฟอนต์บุญตัวหนาจัด](https://github.com/fontuni/boon/commit/c2c7592557b705b56fef5909d5b20418bd9b0eb1) แล้วก็พบว่ามันห่วยมาก! หลังจากนั้นจึงศึกษาหาความรู้เกี่ยวกับฟอนต์เพิ่มเติม เพื่อทำฟอนต์ที่ห่วยน้อยลง ปัจจุบันเลยมีฟอนต์ที่พอดูได้ไว้ใช้งานโดยไม่ต้องซื้อ และเปิดโรงหล่อฟอนต์เสรีเพื่อให้คนอื่นเอาไปใช้ได้ด้วย และเห็นเขาเรียกสถานที่พิมพ์หนังสือว่า “สำนักพิมพ์” เลยเรียกสถานที่ทำตัวหนังสือว่า “สำนักอักขระ” (Foundry) เผื่อจะฟังดูขลัง

เป้าหมายของฟอนต์อยู่นี่ **ไม่ใช่การทำฟอนต์ที่สมบูรณ์แบบ แต่ทำฟอนต์ที่ดีพอสำหรับการใช้งานทั่วๆ ไป** ทั้งในระบบปฏิบัติการต่างๆ และในเว็บไซต์ ไม่มีฟอนต์ตระกูลไหนของผมที่บอกได้ว่า “เสร็จแล้ว” เนื่องจากจะปรับปรุงไปเรื่อยๆ ตามกาลเวลา เพราะผมมองว่า **ฟอนต์เป็นซอฟต์แวร์ประเภทหนึ่ง** ที่มีวงจรการพัฒนาไม่ต่างจากซอฟต์แวร์ประเภทอื่น (เจอบั๊กก็แก้ เทคโนโลยีเปลี่ยนก็อัพเดตตาม ประมาณนั้น)


### ทำไมไม่ขายฟอนต์? แจกให้คนอื่นใช้ฟรีทำไม?
{: .section-title }

ตอบสั้นๆ คือ “เพราะมันยังไม่เสร็จ” ตอบยาวๆ คือ ผมทำงานอื่นที่มีรายได้ปกติ การทำฟอนต์เป็นเพียงงานอดิเรก และสิ่งที่ผมได้รับจากมันก็มีมูลค่าสูงเกินกว่าที่มนุษย์คนใดจะซื้อได้ ผมเรียกมันว่า “ความสุข” ถ้าผมต้องการจะสร้างรายได้จากฟอนต์ก็คงหาโมเดลธุรกิจแบบอื่นได้ โดยไม่ต้องขายความสุขของตัวเอง! ถ้ามันมีประโยชน์กับคุณ ผมก็ไม่รู้จะหวงไว้ทำไม ไฟล์ดิจิทัลมันกระจายง่ายจะตาย

แต่โลกนี้ไม่มีฟอนต์ฟรีนะครับ งานทุกอย่างมีต้นทุนและบางคนเป็นคนจ่าย แม้แต่งานอดิเรก คิดง่ายๆ ว่าคุณเป็นหนี้เวลาที่ผมใช้ลงทุนทำฟอนต์ ถึงผมไม่ใช่ผู้ร่ำรวยเวลา แต่นั่นคือมูลค่าที่ผมจ่ายให้คุณมีฟอนต์ฟรีไว้เลือกใช้

ฟอนต์ทุกตระกูลของฟอนต์อยู่นี่เป็นฟอนต์เสรี (Libre Font) ไม่ใช่แค่ใช้งานได้ฟรีแต่คุณมีเสรีภาพในการดัดแปลงฟอนต์ทุกตัวด้วย แต่โปรดเข้าใจด้วยว่าลิขสิทธิ์ฟอนต์ต้นแบบยังเป็นของผมโดยสมบูรณ์ ทั้งดีไซน์และฟีเจอร์ ผมเพียงแต่ใช้สัญญาอนุญาต [OFL](http://scripts.sil.org/OFL) เพราะขี้เกียจตอบคำถามต่อไปนี้บ่อยๆ


### เอาฟอนต์เสรีไปใช้กับงานเชิงพาณิชย์ได้รึเปล่า?
{: .section-title }

เอาไปใช้ให้หนำใจเลยครับ! คุณจะทำเงินจากผลงานหรือผลิตภัณฑ์ที่ใช้ฟอนต์ของผมได้กี่หมื่นล้าน ผมก็ไม่เกี่ยว ลิขสิทธิ์ผลงานใหม่ที่เกิดจากการใช้ฟอนต์เป็นของคุณ ผมถือลิขสิทธิ์ฟอนต์ของผมอย่างเดียว **ดังนั้นห้ามขายไฟล์ฟอนต์ก็พอ!**

### เอาฟอนต์เสรีไปทำ Logotype ได้ไหม?
{: .section-title }

ได้แน่นอนครับ แต่โปรดระลึกไว้ว่า  **ใครๆ ก็เอาไปใช้ได้เหมือนกัน** แปลว่า ถ้าคุณจริงจังเรื่องแบรนด์หรือเป็นองค์กรก็ควรจ้างมืออาชีพออกแบบใหม่จะดีกว่า เพื่อให้มีเอกลักษณ์ของตัวเอง (จะจ้างผมก็ได้ แต่มันไม่ใช่งานที่ผมถนัด เราเตือนคุณแล้วนะ)

### เอาฟอนต์เสรีไปดัดแปลง แล้วขายเฉพาะไฟล์ฟอนต์ใหม่ได้ไหม?
{: .section-title }

**ไม่ได้ครับ** ไม่ว่าจะเป็นดีไซน์หรือฟีเจอร์ของฟอนต์ คุณก็ต้องใช้สัญญาอนุญาต OFL เหมือนต้นแบบ ขายผลงานอื่นร่วมกับฟอนต์ใหม่ได้ และต้องเผยแพร่ฟอนต์ใหม่พร้อมซอร์สโค้ดด้วย เพราะเป้าหมายอย่างหนึ่งของฟอนต์เสรีคือเปิดโอกาสให้ทุกคนได้เรียนรู้จากผลงานของคนอื่น (Open Source) ผมก็เรียนรู้วิธีทำฟอนต์จากฟอนต์เสรีของคนอื่นเพื่อหาแนวทางพัฒนาฟอนต์ของตัวเอง 

ถ้าคุณต้องการดัดแปลงฟอนต์ของผมเพื่อขายเฉพาะไฟล์ฟอนต์โดยไม่เปิดเผยซอร์สโค้ด กรุณาติดต่อพูดคุยเรื่องลิขสิทธิ์กับผมก่อน (และผมคงคิดราคาแพง!)


สำหรับข้อสงสัยอื่นๆ ลองอ่านได้ที่ [OFL FAQ](http://scripts.sil.org/OFL-FAQ_web) (ผมไม่อาจลงทุนด้วยเวลาเพื่อแปลให้คุณได้ แต่กรุณาอ่านเมื่อมีข้อสงสัย ก่อนที่จะถามผมนะครับ)

